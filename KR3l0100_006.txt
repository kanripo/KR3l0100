# -*- mode: mandoku-view; -*-
#+TITLE: 搜神後記
#+DATE: 2015-08-24 23:40:38.953892
#+PROPERTY: ID KR3l0100
#+PROPERTY: BASEEDITION WYG    
#+PROPERTY: JUAN 卷六
<pb:KR3l0100_WYG_006-1a>¶
欽定四庫全書¶
　搜神後記卷六¶
　　　　　　　　　　　　　晉　陶濳　撰¶
漢時會稽句章人至東野還暮不及至家見路傍小屋¶
　燃火因投宿止有一少女不欲與丈人共宿呼鄰人¶
　家女自伴夜共彈箜篌問其姓名女不答彈弦而歌¶
　曰連綿葛上藤一綏(或作/緩)復一絙欲我姓名名姓陳¶
　名阿登明至東郭外有賣食母在肆中此人寄坐因¶
<pb:KR3l0100_WYG_006-1b>¶
　説昨所見母聞阿登驚曰此是我女近亾葬於郭外¶
漢時諸暨縣吏吳詳者憚役委頓將投竄深山行至一¶
　溪日欲暮見年少女子來衣甚端正女曰我一身獨¶
　居又無鄰里唯有一孤嫗相去十餘歩爾詳聞甚悦¶
　便即隨去行一里餘即至女家家甚貧陋為詳設食¶
　至一更竟忽聞一嫗喚云張姑子女應曰諾詳問是¶
　誰答云向所道孤獨嫗也二人共寢息至曉雞鳴詳¶
　去二情相戀女以紫手巾贈詳詳以布手巾報之行¶
<pb:KR3l0100_WYG_006-2a>¶
　至昨所應處過溪其夜大水暴溢深不可渉乃廻向¶
　女家都不見昨處但有一塜爾¶
廬江筝笛浦浦有大舶覆在水中云是曹公舶船嘗有¶
　漁人夜宿其旁以舡繋之但聞筝笛絃節之聲及香¶
　氣氤氲漁人又夢人驅遣云勿近官船此人驚覺即¶
　解去相傳云曹公載数妓船覆於此今猶存焉¶
廬充獵見獐便射中之隨逐不覺逺忽見一里門如府¶
　舎問鈴下鈴下對曰崔少府府也進見少府少府語¶
<pb:KR3l0100_WYG_006-2b>¶
　充曰尊府君為索小女婚故相迎耳三日婚畢以車¶
　送充至家母問之具以狀對既與崔别後四年之三¶
　月三日充臨水戲遥見水邊有犢車乃往開車户見¶
　崔女與三嵗兒共載情如初抱兒還充又與金鋺而¶
　别¶
王伯陽家在京口宅東有大冡相傳云是魯肅墓伯陽¶
　婦郗鍳兄女也喪亾王平其冡以葬後數年伯陽白¶
　日在㕔事忽見一貴人乗平肩輿與侍從數百人馬¶
<pb:KR3l0100_WYG_006-3a>¶
　皆浴鐵徑來坐謂伯陽曰我是魯子敬安冢在此二¶
　百許年君何故毁壊吾冡因顧左右何不舉手左右¶
　牽伯陽下牀乃以刀環擊之數百而去登時絶死良¶
　久復蘇被擊䖏皆發疽潰尋便死一説王伯陽亾其¶
　子營墓得一漆棺移至南岡夜夢肅怒云當殺汝父¶
　尋復夢見伯陽云魯肅與吾争墓若不如我不復得¶
　還後於靈座褥上見血數升疑魯肅之故也墓今在¶
　長廣橋東一里¶
<pb:KR3l0100_WYG_006-3b>¶
承儉者東莞人病亾葬本縣界後十年忽夜與其縣令¶
　夢云没故民承儉人今見刼明府急見救令便勅内¶
　外裝束作百人仗便令馳馬往冡上日已向出天忽¶
　大霧對面不相見但聞冡中㕳㕳破棺聲有二人墳¶
　上望霧瞑不見人往令既至百人同聲大叫収得冡¶
　中三人墳上二人遂得逃走棺未壊令即使人修復¶
　之其夜令又夢儉云二人雖得走民悉誌之一人面¶
　上有青誌如藿葉一人㫁其前兩齒折明府但案此¶
<pb:KR3l0100_WYG_006-4a>¶
　尋覔自得也令從其言追捕並擒獲¶
荆州刺史殷仲堪布衣時在丹徒忽夢見一人自説已¶
　是上虞人死亡浮喪飄流江中明日當至君有濟物¶
　之仁豈能見移著髙燥處則恩及枯骨矣殷明日與¶
　諸人共江上看見一棺逐水流下飄飄至殷坐處即¶
　令牽取題如所夢即移著岡上酹以酒飯是夕又夢¶
　此人來謝恩¶
晉升平中徐州刺史索遜乗舡往晉陵㑹闇發廻河行¶
<pb:KR3l0100_WYG_006-4b>¶
　數里有人求索寄載云我家在韓冡脚痛不能行寄¶
　君舡去四更守至韓冡此人便去遜遣人牽舡過一¶
　渡施力殊不便罵此人曰我數里載汝來徑去不與¶
　人牽船欲與痛手此人便還與牽不覺用力而得渡¶
　人便徑入諸冡間遜疑非人使竊尋看此人經冡間¶
　便不復見須臾復出至一冡呼曰載公有出應者此¶
　人云我向載人船來不與共牽奴便欲打我今當往¶
　報之欲暫借甘羅來載公曰壊我甘羅不可得此人¶
<pb:KR3l0100_WYG_006-5a>¶
　云無所苦我試之耳遜聞此即還船須臾岸上有物¶
　來赤如百斛籥長二丈許徑來向船遜便大呼奴載¶
　我船不與我牽不得痛手方便載公甘羅今欲擊我¶
　今日即打壊奴甘羅言訖忽然便失於是遂進¶
晉元熙中上黨馮述為相府吏將假歸虎牢忽逢四人¶
　各持繩及杖來赴述述策馬避馬不肯進四人各捉¶
　馬一足倐然便到河上問述欲渡否述曰水深不測¶
　既無舟檝如何得渡君正欲見殺耳四人云不相殺¶
<pb:KR3l0100_WYG_006-5b>¶
　當持君赴官遂復捉馬脚涉河而北述但聞波浪聲¶
　而不覺水垂至岸四人相謂曰此人不净那得將去¶
　時述有弟喪服深恐鬼離之便當溺死乃鞭馬作勢¶
　徑得登岸述辭謝曰既䝉恩徳何敢復煩勞¶
安豐侯王戎字濬仲瑯邪臨沂人也嘗赴人家殯殮主¶
　人治棺未竟送者悉入㕔事上安豐作車中卧忽見¶
　空中有一異物如鳥熟視轉大漸近見一乗赤馬車¶
　一人在中著幘赤衣手持一斧至地下車徑入王車¶
<pb:KR3l0100_WYG_006-6a>¶
　中廻几容之謂王曰君神明清照物無𨼆情亦有事¶
　故來相從然當為君一言凡人家殯殮葬送茍非至¶
　親不可急性良不獲已可乗赤車令髯奴御之及乗¶
　白馬則可禳之因謂戎君當致位三公語良乆主人¶
　内棺當殯衆客悉入此鬼亦入既入户鬼便持斧行¶
　棺牆上有一親趨棺欲與亾人訣鬼便以斧正打其¶
　額即倒地左右扶出鬼於棺上視戎而笑衆悉見鬼¶
　持斧而出¶
<pb:KR3l0100_WYG_006-6b>¶
李子豫少善醫方當代稱其通靈許永為豫州刺史鎮¶
　厯陽其弟得病心腹疼痛十餘年殆死忽一夜聞屏¶
　風後有鬼謂腹中鬼曰何不速殺之不然李子豫當¶
　從此過以赤丸打汝汝其死矣腹中鬼對曰吾不畏¶
　之及旦許永遂使人候子豫果來未入門病者自聞¶
　中有呻吟聲及子豫入視曰鬼病也遂於巾箱中出¶
　八毒赤丸子與服之須臾腹中雷鳴彭轉大利數行¶
　遂差今八毒丸方是也¶
<pb:KR3l0100_WYG_006-7a>¶
宋元嘉十四年廣陵盛道兒亾託孤女於婦弟申翼之¶
　服闋翼之以其女嫁北鄉嚴齊息寒門也豐其禮賂¶
　始成婚道兒忽空中怒曰吾喘唾之氣舉門户以相¶
　託如何昧利㤀義結婚微族翼之乃大惶愧¶
晉淮南胡茂回能見鬼雖不喜見而不可止後行至揚¶
　州還厯陽城東有神祠中正值民將巫祝視之至須¶
　臾頃有羣鬼相叱曰上官來各迸走出祠去廻顧見¶
　二沙門來入祠中諸鬼兩兩三三相抱持在祠邊草¶
<pb:KR3l0100_WYG_006-7b>¶
　中伺望望見沙門皆有怖懼須臾二沙門去後諸鬼¶
　皆還祠中回於是信佛遂精誠奉事¶
有一傖小兒放牛野中伴輩數人見一鬼依諸叢草間¶
　處處設網欲以捕人設網後未竟傖小兒竊取前網¶
　仍以罨捕即縛得鬼¶
廬江杜謙為諸暨令縣西上下有一鬼長三丈著赭衣¶
　袴穿褶在草中拍張又脱褶擲草上作懊惱歌百姓¶
　皆看之¶
<pb:KR3l0100_WYG_006-8a>¶
㑹稽朱弼為國郎中令營立弟舎未成而卒同郡謝子¶
　木代其事以弼死亾乃簿書多張功費長百餘萬以¶
　其賍誣弼而實自入子木夜寢忽聞有人道弼姓字¶
　者俄頃而到子木堂前謂之曰卿以枯骨腐専可得¶
　誣當以某日夜更與對証言終忽然不見¶
夏侯綜為安西參軍常見鬼騎馬滿道與人無異常與¶
　人載行忽牽人語指道上一小兒云此兒正須大病¶
　須臾此兒果病殆死其母聞之詰綜綜云無他此兒¶
<pb:KR3l0100_WYG_006-8b>¶
　向於道中擲塗誤中一鬼脚鬼怒故病汝兒爾得以¶
　酒飯遺鬼即差母如言而愈¶
順陽范啟母喪當葬前母墓在順陽往視之既至而墳¶
　壠雜沓難可識别不知何所𡊮彦仁時為豫州往看¶
　之因云聞有一人見鬼范即如言令物色覔之比至¶
　云墓中一人衣服顔狀如此即開墓棺物皆爛冡中¶
　灰壤深尺餘意甚疑之試令人以足撥灰中土糞得¶
　舊物果得一塼銘云范堅之妻然後信之¶
<pb:KR3l0100_WYG_006-9a>¶
沙門竺法師㑹稽人也與北中郎王坦之周旋甚厚每¶
　共論死生罪福報應之事茫昧難明因便共要若有¶
　先死者當相報語後經年王於廟中忽見法師來曰¶
　貧道以某月日命故罪福皆不虚應若影響檀越惟¶
　當勤修道徳以升躋神明耳先與君要先死者相報¶
　故來相語言訖忽然不見坦之尋亦卒¶
樂安劉池茍家在夏口忽有一鬼來住劉家初因闇彷¶
　彿見形如人著白布袴自爾後數日一來不復𨼆形¶
<pb:KR3l0100_WYG_006-9b>¶
　便不去喜偷食不以為患然且難之初不敢呵罵吉¶
　翼子者强梁不信鬼至劉家謂主人曰卿家鬼何在¶
　喚來今為卿罵之即聞屋梁作聲時大有客共仰視¶
　便紛紜擲一物下正着翼子面視之乃主人家婦女¶
　䙝衣惡猶著焉衆共大笑為樂吉大慚洗面而去有¶
　人語劉此鬼偷食乃食盡必有形之物可以毒藥中¶
　之劉即於他家煮冶葛取二升汁宻齎還家向夜舉¶
　家作粥糜食餘一甌因瀉葛汁著中置於几上以盆¶
<pb:KR3l0100_WYG_006-10a>¶
　覆之人定後聞鬼從外來發盆啖糜既訖便擲破甌¶
　走去須臾間在屋頭吐嗔怒非常便棒打窓户劉先¶
　已防備與鬬亦不敢入至四更然後遂絶¶
　¶
　¶
　¶
　¶
　¶
<pb:KR3l0100_WYG_006-10b>¶
　¶
　¶
　¶
　¶
　¶
　¶
　¶
　搜神後記卷六¶
